<!-- BEHANDELINGEN
================ -->
Tandheelkundig Centrum 't Gooi biedt alle onderstaande behandelingen aan. U kunt ons bereiken op 035-6913480 om een afspraak te maken. 

***

BLEKEN
---------
Tandheelkundig Centrum 't Gooi maakt gebruik van *Philips Zoom! Whitening Technologie*. Met dit systeem zijn uw tanden in ongeveer een uur aanzienlijk witter.

De behandeling is eenvoudig. Eerst worden uw lippen en tandvlees afgedekt, zodat alleen uw tanden nog zichtbaar zijn. Vervolgens wordt de *Zoom!* gel op uw tanden aangebracht. Deze gel is ontwikkeld voor gebruik in combinatie met een speciaal ontworpen lamp. De gel en lamp versterken elkaar in het afbreken van de vlekken en verkleuringen op uw tanden. Met een goede mondhygiëne kunt u hierna nog jaren genieten van uw nieuwe lach.

U kunt het beste een afspraak voor een gebitsreiniging maken en daar vervolgens laten controleren of u in aanmerking komt voor professioneel tanden bleken.

Meer informatie over bleken leest u op de website van het [Ivoren Kruis][1]. 

FACINGS
-----------
Met facings kan de tandarts het uiterlijk van uw gebit verfraaien, zoals de vorm of kleur van een tand. 

Een facing is een laagje tandkleurig vulmateriaal van composiet, of een schildje van porselein. De tandarts plakt de facing op de tand. Ook kan hij spleetjes tussen tanden opvullen, afgebroken hoekjes repareren, gele of bruine tanden weer wit maken en scheve tanden maskeren.

### Levensduur
Een facing gaat vijf tot tien jaar mee. Het kan slijten of beschadigen maar gelukkig valt dat altijd te reperaren, zonder dat de tand zelf beschadigt.

### Kosten
De kosten van een facing hangen vooral af van het gebruikte materiaal. Een facing van composiet is aanzienlijk goedkoper dan een facing van porselein. 

Een facing van composiet komt tijdens de behandeling direct in de mond tot stand. Een facing van porselein wordt eerst in het tandtechnisch laboratorium door een tandtechnicus vervaardigd, waardoor er kosten bijkomen.

Meer informatie over facings leest u in de [Ivoren Kruis folder](www.ivorenkruis.nl).

FRISSE ADEM
-----------------
De meeste mensen met een slechte adem (halitose) merken dat zelf niet. Hun omgeving des te meer. Iemand met halitose ruikt niet eenmalig uit zijn mond (bijvoorbeeld door gekruid eten, of alcohol) maar altijd. 

De belangrijkste boosdoener is de aanwezigheid van bacteriën en voedselresten op het achterste gedeelte van de tong. De bacteriën produceren zwavel en dat ruikt onaangenaam. Halitose gaat niet vanzelf voorbij, maar is in de meeste gevallen eenvoudig te verhelpen door de tandarts of mondhygiëst.

### Tips voor een frisse adem
- Poets de tanden tweemaal per dag met fluoridetandpasta
- Reinig de ruimten tussen tanden en kiezen eenmaal per dag met flossdraad, tandenstokers of ragers.
- Gebruik tweemaal per dag een tongschraper als u veel tongbeslag heeft.
- Ga regelmatig voor controle naar uw tandarts of mondhygiënist. Die zal zo nodig uw gebit grondig reinigen.

IMPLANTOLOGIE
---------------------

Een implantaat is een kunstwortel die een afwezige tandwortel vervangt. Doordat implantaten van lichaamsvriendelijke materialen zijn vervaardigd, zoals titanium, kunnen ze in het kaakbot worden geplaatst. Na een zogenoemde inhelingsfase van 8 weken tot 5 maanden staat het implantaat stevig in het kaakbot. 

Na een goede verankering kan het implantaat worden belast. Een implantaat kan een enkelvoudige tand of kies dragen, of als pijler voor een brug dienen. Dit zijn vaste constructies.

Voor uitneembare voorzieningen, zoals een volledige prothese of frameprothese, kan het daarnaast ook als steun en retentiepunt dienen. Een voorbeeld hiervan is het klikgebit. Een implantaat dient dus ter vervanging van één of meer ontbrekende gebitselementen of als steun en retentie voor een uitneembare voorziening.

### De behandeling
Voor een consult implantologie kunt u zelfstandig een afspraak maken of een verwijzing van uw eigen tandarts krijgen. Bij het consult zal de tandarts bepalen hoe de algemene toestand van het gebit is en of de patiënt medisch en tandheelkundig geschikt is voor implantologie. 

De tweede stap is bepalen of er voldoende bot is, zowel in de hoogte als breedte. Hiervoor maakt de tandarts in principe twee röntgenfoto's met een rötgenologisch referentiepunt.

De tandarts legt vervolgens uit hoe de behandeling in zijn werk gaat, welke voorzorgsmaatregelen erbij horen, en welke nabezwaren u kunt verwachten. Het is en blijft immers een operatie. Bij Tandheelkundig Centrum 't Gooi krijgt u voor het implanteren het volgende voorgeschreven:

- Een antibioticum
- Pijnstilling
- Antibacterieel spoelmiddel

Voor de behandeling ontvangt de patiënt een begroting. Deze kan sterk in prijs variëren, afhankelijk van bijvoorbeeld de noodzaak van wel of geen botopbouw, en implantatie tijdens de botopbouw of nadien. Een implantaat kan onder het tandvlees worden geplaatst, of bij voldoende bot met een schroefdop die boven het tandvlees uitsteekt.

Wij werken bij onze implantologische behandelingen met de implantaten van K3Pro en Osteograft. [add logo's]

KRONEN EN BRUGGEN
-----------------------------
Kronen en bruggen zijn een duurzame vervanging voor tanden en kiezen. Ze hebben zoveel mogelijk de vorm en functie van de oorspronkelijke tanden en kiezen. Omdat een behandeling voor een kroon of brug ingewikkelder is dan het maken van een vulling, moet u een aantal keer bij uw tandarts terugkomen.

*Kronen*
Een kroon is een kapje van metaal of porselein dat precies over een afgeslepen tand of kies past en daarop zit vastgelijmd. Een kroon is nodig:

- Bij onvoldoende houvast voor een vulling. Door tandbederf kan bijvoorbeeld een groot deel van de tand of kies verloren zijn gegaan.
- Ter verbetering van het uiterlijk. Meestal gaat het daarbij om verkleurde of slecht gevormde tanden die zich voor in de mond bevinden.

*Bruggen*
Een brug vervangt één of meer ontbrekende tanden of kiezen. De afgeslepen tanden aan weerszijden van de ontbrekende tand worden gebruikt om de kroon vast te zetten.
Een brug is nodig:

- Om beter te kunnen kauwen
- Ter verbetering van het uiterlijk
- Om te voorkomen dat tanden en kiezen scheef gaan staan of in de richting van de open ruimte groeien.

De behandeling van een kroon en brug verloopt in een aantal stappen. Hiervoor zijn twee of drie bezoeken aan uw tandarts nodig. Kronen en bruggen worden gemaakt in een tandtechnisch laboratorium. Dit duurt één tot twee weken.

KUNSTGEBIT
----------------
Een kunstgebit is voor u een grote verandering. Als de tandarts vroeger de laatste tanden had getrokken, dan liepen mensen nog een tijdje met een lege mond voordat ze een kunstgebit kregen. Dat hoeft niet meer. Tegenwoordig plaatst de tandarts het kunstgebit meteen.

De tandarts maakt uw kunstgebit samen met het tandtechnisch laboratorium, en houdt daarbij zoveel mogelijk rekening met uw wensen.

*Wennen*
Aan een nieuw kunstgebit moet u wennen. Vooral in het begin. Uw tandarts begeleidt u in deze lastige periode, zodat u er zo snel mogelijk echt plezier van hebt.

MONDHYGIENE
----------------------
Regelmatige controle en preventieve behandelingen houden uw gebit en tandvlees in optimale conditie. Onze tandartsen en preventie-assistentes vertellen u ook hoe u uw mond zelf gezond en fris kunt houden. Zij werken in teamverband voor het beste resultaat. In overleg met u stemmen zij onderling uw behandelingen op elkaar af. Handig.

*Voorkomen is beter dan genezen*
Het melkgebit is meestal al compleet vanaf 1 of 2 jaar. Vanaf dat moment is regelmatige gebitscontrole zeer aan te raden. Dat geldt zeker in de volgende gevallen:

- als u problemen wilt voorkomen en zelf wilt werken aan een gezonde en frisse mond
- als u tandsteen of aanslag op uw gebit heeft
- als u regelmatig nieuwe gaatjes krijgt
- als u wel eens last heeft van bloedend tandvlees
- als u regelmatig een slechte adem heeft
- als u gevoelige tandhalzen of teruggetrokken tandvlees heeft

PARODONTOLOGIE
---------------------------
Bij de parodontologie draait het om het tandvlees en de verankering van tanden en kiezen in het kaakbot.

De aanwezigheid van tandplaque (bacteriën) kan leiden tot een lichte zwelling van het tandvlees, roodheid en bloeding. De diagnose: gingivitis, oftewel ontstoken tandvlees. Nadat de tandarts, mondhygiëniste of preventieassistente de tandoppervlakken reinigt en de patiënt deze goed schoonhoudt, wordt het tandvlees weer gezond.

Maar bij sommige patiënten gaat deze ontsteking dieper dan alleen het tandvlees. Er kan dan botverlies ontstaan rondom tanden en kiezen. Die komen daardoor losser te staan, verplaatsen, en gaan uiteindelijk verloren. Een aandoening die parodontitis heet.

De behandeling hiervan is gecompliceerder dan alleen het schoonmaken van tandoppervlakken. In principe krijgt men het verloren bot niet meer terug, met uitzondering van bepaalde gevallen waar regeneratie mogelijk is. Het doel van de parodontale behandeling is dan ook het onder controle krijgen van de ontsteking, zodat er niet nog meer bot verloren gaat en de gebitssituatie stabiel blijft.

*De behandeling*
Bij elke controle meten de tandartsen de conditie van uw tandvlees, waarbij uw tandvlees een cijfer krijgt van 1 tot en met 4. Is de score 3 of 4 dan kan dat leiden tot de diagnose parodontitis.

Bij de intake maken we een parodontiumstatus. Hierbij meten we per gebitselement de diepte van de pockets (de smalle ruimte tussen tandvlees en tand of kies), de plaats van het tandvlees, de toegankelijkheid van de wortelsplitsingen, bloedingen enzovoort. Verder nemen we van alle gebitselementen kleine röntgenfoto's om de mate van het botverlies, de stand van de wortel in de kaak, de aanwezigheid van tandbederf en wortelkanaalbehandelingen te beoordelen. 

VULLINGEN
--------------
Gaatjes ontstaan door tandbederf (cariës). Met vullingen kunnen we de tand of kies weer herstellen: een relatief eenvoudige behandeling.

Tandbederf ontstaat meestal in de groeven van de kiezen waarmee u kauwt. Soms zitten er gaatjes tussen de kiezen die alleen op een röntgenfoto te zien zijn. Kleine gaatjes in het glazuur hoeven niet direct te worden gevuld, omdat dan natuurlijk herstel nog mogelijk is. Maar is ook het onderliggende weefsel aangetast, dan is een vulling wel nodig.

*Hoe de tandarts te werk gaat*
De tandarts boort het aangetaste deel van tand of kies weg. Dit is nodig om het gaatje goed schoon te kunnen maken. Meestal geeft de tandarts een verdoving waardoor het boren niet pijnlijk is. De prik van de verdoving kan wel een beetje pijn doen.

*Vulmateriaal*
De tandarts gebruikt meestal een witte vulling of een zilverkleurige amalgaamvulling. Er zijn drie soorten witte vullingen, waarvan composiet de sterkte is. Deze wordt dan ook het meest gebruikt.

*Als een vulling niet voldoet*
Als het gat te groot is geworden of de zijwanden te zwak zijn, is een vulling niet meer mogelijk. Wel kan de tandarts dan een kroon maken. Komt bij een diep gat de tandzenuw bloot te liggen, dan moet de tandarts vaak eerst een wortelkanaalbehandeling uitvoeren voordat het gat wordt gevuld.


  [1]: https://www.ivorenkruis.nl